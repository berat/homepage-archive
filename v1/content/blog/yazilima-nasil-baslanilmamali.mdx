---
title: "Yazılıma Nasıl Başlanılmamalı"
date: "2021-10-02"
coverImage: "cover.jpg"
category: ["Kişisel"]
---

Elimden geldiğince çevremdekileri yazılım öğretmeyi ve bir işin ucundan tutmayı aşılıyorum. Eğer birisi öğrenme sürecinde ise de ona elimden gelen desteği gösteriyorum. Gerekse üniversitede gerekse çevremdeki insanları incelediğimde bir kaç yanlış durum görüyorum, kanaatimce. Bu yazıda bunlardan bahsetmek istiyorum. 

<h3>Her şey yazılım değildir</h3>

Eğer yazılım öğrenmeyi kafanıza koymuşsanız, her şeyin yazılımdan ibaret olmadığını bilmelisiniz. Sabah akşam yazılım öğrenerek belki bir yere gelebilirsiniz ama sadece bir yere kadar. Önemli olan iletişim becerilerinizi de geliştirmek, yazılım ekosisteminde rahat bir şekilde konuşmak, öğrendiğini paylaşmak, iyi bir okuyucu ve problem çözücü olmak... ve daha bir çok şey. Aynı zamanda kendinizi bu alanlarda da geliştirmeniz gerekmektedir. 

Sırtımı yaslar kodumu yazar geçerim diyerek bu meslek icraat edilmez, edilebilir ama edilemez. Ne kadar kod yazıyorsanız o kadar da **kod okumasını** bilmeniz ve problemleri o denli çözmeniz gerekmektedir. Sonuçta bizim işimiz **problem çözmektir**. Problem çözmek için de sorunu iyi anlayıp onu iyi bir şekilde analiz etmeliyiz. Analizler sonucunda araştırmalar yapıp çok fazla kod incelemek, edindiğimiz bilgileri de takım arkadaşlarıyla paylaşmamız gerekmektedir. Bu şekilde ortaya daha iyi bir ürün ortaya çıkarabiliriz.

<h3>Öğrendiklerini kendine saklama</h3>

Yazılım öğrenme süreci çok güzel gidiyor. Her gün yeni şeyler öğreniyorsun ve kendini geliştiriyorsun. *Peki kendine neden bir blog tutmuyorsun? Ya da neden kendine bir youtube kanalı açmıyorsun?* Öğrendiklerini başklarıyla paylaşsan ve onları da öğrenme sürecine dahil etsen daha iyi bir ilerleme kaydetmez misin? 

Öğrendiklerini paylaşmak insanlara ben bunları öğrendim ve bir sonraki yazımda da şunları öğreneceğim demenin bir yoludur. Yazdıkça ya da video çektikçe çevre de edinmiş olursun. Herhangi bir durumda sorabileceğin, tartışacağın insanlar olacaktır. Veyahut herhangi bir ihtiyaçta sana bir mesaj atacak kişiler olmuş olacaktır. 

<h3>Projecik değil proje oluştur</h3>

Herhangi bir dil öğrenirken zaten her zaman proje yapacaksındır. Bu projeler; hesap makinesi, to-do uygulaması olacaktır genelde. Bu projeleri zaten yap. Ama aslında önemli olan büyük çapta bir proje yapıp ne gibi sorunlarla karşılacağını ve o **sorunlara nasıl yaklaşacağını** bilmen gerekir. Bunu en iyi öğrenme şekli de aslında gerçek anlamda bir proje yapmaktan geçiyor. Eğer çevrenizde sizin gibi birileri varsa beraber ekipçe çalışmak daha da iyi olacaktır. 

Yaptığınız projeleri pazarlamayı da öğrenmeniz gerekmektedir. Projeleri açık kaynak yapacaksanız eğer zaten github, gitlab üzerinden paylaşırsınız. Bunun için o araçları iyi ve doğru bir şekilde kullanıp insanların kolayca incelemesine olanak sağlayabilirsiniz. Projeyi geliştirirken öğrendiklerini, hatalarını **blog olarak yazıp paylaşmayı** da unutma. 


<h3>Kendini pazarlamayı unutma</h3>

Yazılım öğreniyorsun ama kim seni biliyor? Ya da kim bu sürecine ortak? Eğer amaç sadece hobi olarak yazılım öğrenmek değilse kendini de pazarlamalısın. Kendini pazarlamalısın çünkü profesyonel olarak bu işi yapmaya başlayacağın zaman tüm bu yaptıklarının önemi çok büyük olacak ve sana bir basamak görevi görecektir.  

Bu bağlamda twitter, github, linkedin gibi araçları aktif bir şekilde kullanıp kendini öne atman gerekmektedir. Bu sosyal mecralarını özgün ve dolu bir şekilde kullanmaya da özen göster. 


<h3>Her şeyi öğrenme</h3>

Tüm teknoloji oturup öğrenmekle uğraşma. Bazılarını sonraya sakla. Çünkü her proje geliştirdiğinde yeni şeyler öğreniyorsun. Büyük ihtimal zamanında bıraktığın teknolojileri o zaman kullanmak zorunda kalacaksın. Gerçek bir projede de kullanıp öğrenmiş olacaksın. Böylelikle geçmişte zaman kaybetmemiş olursun. 

Peki neleri öğrenmeliyim? diye soruyorsan şöyle bir ipucu vermek isterim. Seçtiğin title'a göre iş ilanlarını incele. En çok hangi teknolojiyi istiyorlarsa onları öğrenmeye başla. 

Bu konuda kendimden örnek vermek istiyorum. Geçmişte öğrenmek istediğim çok şey oldu ama çoğuna bakmadım bile. Çünkü o zaman yapmam gereken projeler vardı ve yeni bir teknoloji öğrenmeme fırsatım yoktu. Şu an yaptığım study case'lerde bilmediğim teknolojileri gerçek bir proje üzerinde kullanıp öğrenmiş oluyorum. Öğrenme sürecimi de bu şekilde devam ettiriyorum.


<hr />

Aslında tüm bunları yaptıktan sonra yeterli bir noktaya geldiğinde iş teklifleri almaya başlayacaksın. Bu şekilde iş başvurusunda bulunmak yerine sana gelen teklifleri değerlendirip istediğin işi kabul edip o projede çalışma fırsatı bulacaksın. Kendimizi şunu sormamız gerekiyor. **İşlere başvurup kendimi beğendirmek mi yoksa gelen tekliflerden beğendiğimi kabul etmek mi?**
